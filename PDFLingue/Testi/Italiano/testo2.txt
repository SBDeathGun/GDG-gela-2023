Esce «Il libro dell'anno» che racconta i fatti salienti dei 12 mesi. Un'edizione completamente rinnovata sotto la direzione di Marcello Sorgi con la novità del riconoscimento al capo dello Stato «tenace bussola nella precarietà»

Sergio Mattarella personaggio dell'anno per la Treccani. Armocromia e underdog tra le nuove parole del 2023
Sergio Mattarella e in alto la copertina de Il libro dei fatti 2023

Ascolta l'articolo
È il presidente della Repubblica, Sergio Mattarella, il personaggio dell'anno secondo  Treccani, l'Istituto della enciclopedia italiana. Il capo dello Stato è stato designato perché «interprete dei valori della Costituzione e dell'Europa unita, tenace e lucida bussola nel periodo di precarietà che stiamo attraversando» e perché incarna «questo complesso 2023 che volge al termine e la volontà di costruire un futuro diverso».

È la prima volta che Il libro dell’anno Treccani  - che dal 2000, ogni dicembre, racconta e approfondisce gli eventi salienti in Italia e nel mondo dei 365 giorni trascorsi in precedenza - attribuisce il riconoscimento del personaggio dell'anno ( il ritratto del Presidente Mattarella è scritto da Lina Palmerini) oltre alla galleria dei grandi protagonisti dei 12 mesi. 

 È questa una delle innovazioni dell’edizione 2023   completamente rinnovata, anche nel progetto grafico, sotto la direzione scientifica di Marcello Sorgi.  Il nuovo volume è disponibile dall’8 dicembre e sarà presentato a Roma mercoledì 13 dicembre all’Istituto dell’enciclopedia italiana da Marcello Sorgi insieme con Giuliano Amato e Annalisa Cuzzocrea.

Le parole dell'anno
 Con Il libro dell'anno 2023 torna l’appuntamento con le «parole dell’anno», quei vocaboli ed espressioni che fotografano i 12 mesi appena trascorsi e che, lette tra qualche tempo, costituiranno una mappa della nostra memoria collettiva. Ebbene, ci voleva ci voleva Elly Schlein per far entrare nella lista la parola «armocromia», la teoria che mira a individuare quali tinte si armonizzano meglio con l’incarnato. La segretaria del Pd si guadagna anche l’aggettivo «schleiniano»,  così come il suo collega di partito Stefano Bonaccini che dà il nome alla sua corrente («bonacciniano»).  

Anche la premier Giorgia Meloni  ha la sua parola: «underdog», lo sfavorito (o la sfavorita) che sovverte i pronostici e vince tutto. Nell’elenco delle parole dell’anno anche il famigerato «granchio blu» e il cosiddetto «ergastolo della patente» , il ritiro a vita della licenza di guida per  infrazioni di particolare gravità. Entrano poi tra le parole del 2023 anche la definizione di  «famiglia queer» e di «gravidanza solidale».

Più di mille notizie
Dalla guerra in Ucraina al nuovo conflitto in Medio Oriente, dalla crisi climatica alle migrazioni, dalle innovazioni dell’intelligenza artificiale  al malessere dei giovani. Fino alla cronaca che si fa nera con il  dramma dei femminicidi che, dopo l'uccisione di Giulia Cecchettin, diventa emergenza sociale. Il libro dell’anno ripercorre i fatti del 2023  attraverso le oltre mille notizie e gli 83 approfondimenti, pensati come strumento di comprensione della realtà  e affidati  prestigiosi collaboratori, firme importanti del giornalismo, della cultura, della scienza, del diritto e dell’economia. Ricchissimo l’elenco: da Giuliano Amato a Giuseppe De Rita, da Ezio Mauro a Ferruccio de Bortoli e Giuliano Ferrara. E ancora: Marianna Aprile, Aldo Cazzullo, Annalena Benini, Maurizio de Giovanni, Carlo Bastasin, Pierluigi Battista, Massimo Gramellini, Claudio Cerasa, Paolo Garimberti, Enrico Mentana, Giovanni Minoli, Mimmo Gangemi, Francesco La Licata, Antonio Polito, Roberto Burioni, Monica Maggioni, Alessandra Ghisleri, Giovanni De Luna, Francesca Sforza, Paolo Franchi, Maria Corbi, Franco Foresta Martin, Francesca Paci, Maria Teresa Meli, Federico Fubini, Cecilia Sala, Iman Sabbah, Anna Zafesova, Alberto Simoni, Alessandro Barbera e molti altri.

Gli anniversari e 500 immagini
Nell'edizione del 2023 c'è spazio per i grandi anniversari: i cento anni dalla morte di Italo Calvino, i 75 anni della nostra Costituzione, gli 80 dalla caduta del fascismo, i 500 dalla nascita di Perugino.  Completamente cambiato il progetto grafico che trasforma ogni mese in un magazine  con gli avvenimenti che si susseguono giorno per giorno, più 500 immagini e 100 mappe e grafici che consentono di ripercorrere visivamente gli eventi del 2023. Il volume si conclude oltre 30 pagine di dati comparativi  che fotografano lo «stato del mondo» nei vari settori.